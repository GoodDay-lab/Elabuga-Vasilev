<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="en" xml:lang="en">
  <head/>
  <body>
    <h1 id="mh_toc_45" class="body_head">Рухия Ахунҗанова<br/>
Шәһре Биләрдә кунакта. Озын хикәя
</h1>
    <div style="text-align: justify" class="hsection1">
      <div style="text-align: center;">
        <img src="i_001.jpg" alt=""/>
      </div>
      <br/>
      <p class="b">© Татарстан китап нәшрияты, 2015</p>
      <p class="b">© Ахунҗанова Р. Ф., 2015</p>
      <h1 id="mh_toc_55">Танышу
</h1>
      <p class="b">Энем Айтимер белән күрше авылның тар урамы буйлап тирә-якны күзәтеп бара торгач, нарат йортларның берсе каршында икебез дә кинәт туктап калдык. Койма аркылы җимеш бакчасы күренеп торган бу йорт безне үзенә тартты. Юлда килә-килә сусаган энемә су эчәргә ишегалдында коесы да бар икән. Кыюлыгыбызны җыеп, Айтимер белән капкадан уздык.</p>
      <p class="b">Ишегалды уртасында сүлпән генә учак яна. Аннан шактый читтә, алма агачыннан төшкән күләгәдә, ике бала уйнап утыра. Башлап без исәнләштек. Алар да елмаеп җавап бирделәр. Танышып киттек.</p>
      <p class="b">Кызчык – Тәңкәсылу, аның энесе Айдаш исемле булып чыкты. Икесенең дә өсләрендә – киндер күлмәк, аякларында – бизәкле күн башмаклар.</p>
      <p class="b">Безнең тавышны ишетепме, әллә үз эше беләнме, өй эченнән уртача буйлы бер апа килеп чыкты. Исәнләшкәннән соң, мин аңардан эчәргә су сорадым.</p>
      <p class="b">– Әнкәй юлга әзерләп биргән ризыкны ашап, суны эчеп бетергән идек, – дидем, чакырылмыйча килеп керүебез өчен акланып.</p>
      <p class="b">– Хәзер, хәзер, балалар, – диде ул, безгә елмаеп.</p>
      <p class="b">Аннары кое янындагы өсте каплаулы чиләктән, кечкенә түгәрәк савытка салып, су бирде. Учак янына барып, боткасына икенче казаннан кайнар су өстәгәннән соң:</p>
      <p class="b">– Сез кемнәр? – дип, безнең белән кызыксынды.</p>
      <p class="b">Мин:</p>
      <p class="b">– Без – Кушнарат авылыннан, Туктаман белән Албикә балалары. Үзем Сөембикә исемле. Бу – энем Айтимер. Биләргә Җамигъ мәчетен<a href="contentnotes0.html#n_1" id="back_n_1"><sup>[1]</sup></a> күрергә баруыбыз, – дидем.<br/><br/></p>
      <br/>
      <p class="b">Нарат бүрәнәләргә шаккатып карап торган энем:</p>
      <p class="b">– Күрче, апам, нинди шәп бүрәнәләр! Әллә-лә! – дип әйтеп куйды.</p>
      <p class="b">Айтимернең зурларча сөйләшүенә исе китеп, хуҗабикә апа да ботка болгаткан җиреннән сүзгә кушылды:</p>
      <p class="b">– Йортны шундый бүрәнәдән салырга кирәк тә! – диде ул һәм агач өйне мактарга кереште. – Нарат агачыннан салынган йортның һавасы саф инде, балалар. Яз көне бер кат юып-җыештырып чыгарсаң, яңа салган өй шикелле була. Шул чисталыкны саклар өчен, җәй көне аш-суны да шушында, ишегалдында әзерлибез. Калач кына мичтә пешә. Тормышыбызның яртысы җәйләүдәге кебек. Җәен монда сәүдәгәр, һөнәрче гаиләләре генә кала. Башкалар кырларда иген игәләр, болында терлек көтәләр…<br/><br/></p>
      <br/>
      <div class="wrap_pict">
        <div style="text-align: center;">
          <img src="i_002.jpg" alt=""/>
        </div>
        <p class="b">Биләрдәге болгар тимерчесенең һәм бакырчысының ихатасы.</p>
        <p class="b">Реконструкция<br/><br/></p>
      </div>
      <br/>
      <p class="b">Менә ботка да пешеп чыкты. Хуҗабикә апа барыбызны да өйгә, табын янына чакырды. «Юк, юк», – дип, без капкага таба юнәлдек.</p>
      <p class="b">– Аштан олы булмагыз! Әйдәгез, керегез!</p>
      <p class="b">Без, аңа ияреп, өйгә кердек. Өй эче бик җыйнак һәм гади иде. Кышын – җылы, җәен ямь биреп торучы мич тигез итеп акшарланган. Мич алдында, учак көлен саклау өчен, чокыр ясалган. Түр яктагы такта сәке өстенә пөхтә итеп урын-җир өеп куелган. Янәшәдә ике агач сандык тора. Аларның икесенә дә җиз калайдан ясалган бизәкләр беркетелгән. Диварга<a href="contentnotes0.html#n_2" id="back_n_2"><sup>[2]</sup></a> кыска сүрәләр язылган матур шәмаил<a href="contentnotes0.html#n_3" id="back_n_3"><sup>[3]</sup></a> эленгән. Идән-сәке чиста итеп юылган.</p>
      <p class="b">– Ишек катында тормагыз. Әйдәгез, түргә узыгыз…</p>
      <p class="b">– Ярар, апа…</p>
      <p class="b">– Сусылу апагыз мин. «Сусылу апа» диярсез.</p>
      <p class="b">– Ярар, Сусылу апа…</p>
      <p class="b">Кулларыбызны яхшылап юып, чаршау белән бүлеп алынган почмакка – аш бүлмәсенә үттек. Һәрберебез өчаяклы тәбәнәк өстәлләр каршына – идәндәге киезгә тезләнеп утырдык. «Бисмилла» сын әйтеп, Сусылу апа башта – безгә, аннары балаларына тары боткасы салынган агач савытлар сузды, агач кашыклар өләште. Шуннан соң бер зур калачны, вак телемнәргә кискәләп, алдыбызга куйды.</p>
      <p class="b">– Кайнар килеш ашамагыз, – диде ул. – Бераз суына төшсен. Кайнар ризык сәламәтлеккә зыянлы.</p>
      <p class="b">Ашаганда, беребез дә сөйләшмәдек. Тары боткасын яратып ашадык. Ипие дә бигрәк тәмле булган шул. Үлән чәен бал каба-каба эчтек.</p>
      <p class="b">Аш-су өчен дога кылганнан соң, хуҗа апага рәхмәтләребезне әйтеп, табын яныннан кузгалдык. Юынгычтан су агызып юынып алдык.</p>
      <p class="b">– Ирҗемәс абыегыз көне буе тимерчелектә эштә. Менә шуңа күрә углым<a href="contentnotes0.html#n_4" id="back_n_4"><sup>[4]</sup></a> Айдаш әтисен сагынып көтеп ала. Әтисе кайтып керүгә, аның кочагына ташлана, – диде Сусылу апа, Айдашның аркасыннан сөеп.</p>
      <p class="b">Йортның хуҗасы тимерче Ирҗемәс абый өйдә булмаса да, без, балалар, аулак бүлмәгә – «хатын-кызлар ягы» на кереп утырдык. Энемә тәмам ияләнеп җиткән Айдаш аның алдына шахмат сыннары тезеп куйды. Кош кыяфәтле балчык сыбызгысын күрсәтеп мактанып та алды. Өлкәннәр аны: «Өйдә сызгырырга ярамый, янгын чыга!» – дип кисәткәннәр булса кирәк, сызгыртмыйча, яңадан урынына куйды.</p>
      <p class="b">Тәңкәсылу да, төреп куйган җиреннән алып, сөяк кураен күрсәтте. Ләкин курайда уйнамады. Шул вакытта мин, ишетелер-ишетелмәс кенә, халык көе «Зиләйлүк» не көйләдем.</p>
      <p class="b">Бераздан, энем белән миңа кузгалырга вакыт икәнен әйтергә дип, Сусылу апага дәштем. Җавап бирүче булмады. Хуҗабикә апа өй эчендә түгел икән.</p>
      <p class="b">Без, китәргә җыенып, өйалды баскычына чыктык. Тәңкәсылу белән Айдаш та баскыч алдына чыгып бастылар. Әнә яшелчә бакчасы ягыннан, кыярлар салынган кечкенә тырыс тотып, безгә таба килүче Сусылу апа да күренде.</p>
      <p class="b">– Менә, балалар, юлда кибексәгез, сусавыгызны шушы кыярларны ашап басарсыз. Алар янына, төреп, бодай калачы да куям. Анысы белән тамак ялгап алырсыз. Урман чикләвеге бездән күчтәнәч булыр, – диде дә өй эченә кереп китте.</p>
      <p class="b">Тиз арада кулына ике төенчек күтәреп, Сусылу апа кире әйләнеп тә чыкты. Чикләвек салынган төенчекне энемнең кулына тоттырды, ә калач белән кыярлар төрелгәнен миңа бирде. Ул да безнең әнкәй кебек бик юмарт икән.</p>
      <p class="b">– Хәерле юл сезгә, балалар! Җаегыз чыкса, кайтканда да керегез, – диде Сусылу апа, икебезнең дә башыбыздан сыйпап.</p>
      <p class="b">Без: «Ярар», – дидек тә, үзләренә дә иминлек теләп, юлга кузгалдык.</p>
    </div>
  </body>
</html>
